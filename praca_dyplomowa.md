# Praca dyplomowa

Prowadziłem lub recenzowałem kilkadziesiąt prac dyplomowych na wydziałach MiNI PW i MIM UW.
Oczywiście każda praca jest inna, ma inne silne strony i słabe strony.
Sprawdź punkty z poniższej listy aby uniknąć najbardziej podstawowych problemów.

Jeżeli uważasz, że poniższe punkty są śmiesznie proste i Twoja praca nie ma takich usterek to brawo, ominąłeś 90% najczęstszych błędów.

* Znaj swój cel! Pierwszym zdaniem każdej pracy powinno być: 'Celem tej pracy jest....'. Ułatwisz w ten sposób życie sobie i recenzentowi. 
Tobie łatwiej będzie pamiętać po co tę pracę robisz. Łatwiej będzie też odnieść się do celów w podsumowaniu i uzasadnić, że udało się je zrealizować.
Recenzentowi łatwiej będzie zrozumieć co Twoja praca wnosi. Łatwiej będzie odnieść się do celów w recenzji.

* Literatura jest ważna! Po pierwsze, musisz uzasadnić, że zrobiłeś sensowne studia literaturowe, wiesz co się w świecie dzieje w temacie w którym piszesz pracę.
Cytowanie wikipedii jest ok, ale to *nie może* być Twoje jedyne źródło. 
Po drugie, grzechem ciężkim jest umieszczanie w pracy wykresów, szkiców lub zdjęć bez podania źródła. Jeżeli sam opracowałeś daną ilustrację, zaznacz to w podpisie dodając zdanie w stylu 'Opracowanie własne'.
Jeżeli przytaczasz twierdzenie słowo w słowo za innym źródłem jawnie wskaż to źródło.
Po trzecie, w rozdziale 'literatura' umieszczaj tylko pozycje, do których odnosisz się w tekście pracy. Korzystaj z bibtexa, a wtedy on zadba o to za Ciebie.

* Zadbaj o wprowadzenie i podsumowanie! Sposób w jaki ja, a myślę że też wiele innych osób, czytam nową pracę dyplomową to: czytam wstęp, czytam podsumowanie, wracam do początku i czytam całą pracę wiedząc czego się spodziewać.
Jeżeli po przeczytaniu wstępu i podsumowania bolą mnie oczy od błędów językowych, edytorskich, długaśnych niejasnych zdań to źle to wróży reszcie pracy.
Ponieważ wprowadzenie i podsumowanie są takie ważne to napisz je *po napisaniu reszty pracy*. 
Gdy już wiesz co w pracy jest, co udało się zrobić, co jest głównym wynikiem, wtedy najłatwiej będzie Ci napisać dobre wprowadzenie i podsumowanie.

* Unikaj błędów w składzie! Jednym z punktów, który ocenia się na formularzu recenzji jest skład pracy. Upewnij się, że unikasz przynajmniej podstawowych błędów w składzie, tj.:
 - nie zostawiaj pojedynczych liter na końcu linii (w, i, o, te sieroty przenosi się twardą spacją),
 - nie zostawiaj pojedynczych linii z akapitu na końcu lub początku strony.
 - dbaj o to by każdy wzór, rysunek i tabela miały numer. Dodatkowo rysunki i tabele powinny mieć podpisy a w treści pracy powinieneś odnosić się do rysunków i tabel przez ich numery. Jest to bezpieczniejsze niż zwroty typu 'tabela poniżej' czy 'rysunek na poprzedniej stronie'.
 
 * Zadbaj o czytelność wykresów! Weź pod uwagę to, że recenzent może czytać wydrukowaną pracę, a więc na wydruku każdy wykres musi być czytelny. Jeżeli używasz bardzo małej wielkości liter lub rozciągniesz plik graficzny to tylko utrudnisz czytanie. Staraj się umieszczać w pracy wykresy w formacie wektorowym, np. pdf, dzięki czemu lepiej będą wyglądały na wydruku.
 
